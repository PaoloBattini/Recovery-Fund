<DOCTYPE html>
<html>
<head>
<title>Completamento delle rete nazionale in fibra ottica</title>
</head>
<body>
<h1>Completamento delle rete nazionale in fibra ottica</h1>
<h2>Recovery Plan punta su digitalizzazione: 5G, identità digitale e rete unica</h2>
<p>Piani per la digitalizzazione sono in veloce via di sviluppo sia a livello nazionale che europeo. Il governo italiano ha inviato al Parlamento delle linee guida per il Recovery Plan, contenute in una delle sei ‘missioni’, ovvero quella relativa a ‘digitalizzazione, innovazione e competitività del sistema produttivo’.  Tra le varie cose, i progetti su cui lavorare sin da subito, riguardano il “completamento della rete nazionale di telecomunicazioni in fibra ottica“, gli interventi “per lo sviluppo del 5G” ma anche la realizzazione di datacenter e cloud e l’arrivo dell'”Identità Digitale Unica per cittadini e imprese“.</p>
<p> (A livello europeo, la presidente della Commissione europea, Ursula von der Leyen, nel suo primo discorso sullo stato dell’Unione, all’Eurocamera, a Bruxelles, ha affermato che “non c’è mai stato un momento migliore per investire nell’industria tecnologica europea. Il 20% di Next Generation Eu (Recovery Fund) sarà investito sul digitale”.  Inoltre, la presidente ha annunciato la creazione di un “cloud europeo” per la conservazione dei dati, spiegando di puntare sullo “sviluppo di 5G, 6G e fibra di vetro”, per raggiungere la “sovranità digitale dell’Europa” e stabilire “un’identità digitale europea sicura”.)</p>
<h2>TIM e Cdp, accordo tra le due società per costruire la Rete Unica entro i primi mesi del 2021</h2>
<p>Dopo l’ok del governo, continuano le trattative tra TIM e Cassa Depositi e Prestiti (Cdp) per la creazione della rete unica. L’ultimo via libera è arrivato dai CdA delle due parti con la lettera di intenti “finalizzata a dare vita alla società della rete unica nazionale necessaria per l’accelerazione dello sviluppo digitale dell’Italia”, si legge nella nota rilasciata da Cdp. Il progetto consiste nella creazione di una società, AccessCo, che sarà una “società aperta anche ad altri investitori” e verrà costituita mediante la fusione di Open Fiber (società partecipata da Cdp e Enel) e FiberCop, “società comprensiva della rete di accesso primaria e secondaria di Tim” (partecipata da Tim al 58%, KKR Infrastructure al 37,5% e Fastweb al 4,5%). AccessCo, sarà quindi gestita e controllata sia da Cdp che da TIM e il progetto è atteso entro la fine dell’anno per raggiungere un eventuale accordo di fusione non oltre il primo trimestre del 2021. Inoltre, nella nota di Cdp, si legge anche che “in aggiunta alla rete unica nazionale, CDP Equity e TIM daranno immediato avvio alle valutazioni in merito ad ulteriori aree di possibile cooperazione per perseguire lo sviluppo di altre tecnologie (5G, hedge computing, Data Center, Cloud e altro), cosi da facilitare la rapida introduzione di tecnologie innovative che migliorino l’accessibilità del Paese”.  TIM sottolinea che “l’operazione permetterà un’accelerazione del passaggio dei clienti da rame a fibra e contribuirà alla riduzione del digital divide in Italia”. Perché è questo il problema allarmante che ora va affrontato e risolto, per consentire l’accesso alla rete a tutti i cittadini italiani, per informare tutti correttamente, per una democrazia più partecipata e cosciente.</p>
<h2>5G, il report Ue elogia l’Italia tra gli esempi virtuosi</h2>
<p>Un rapporto del Nis Cooperation Group inserisce l’Italia tra gli esempi virtuosi nell’Unione europea sulla mitigazione dei rischi per le reti 5G. Merito del decreto Golden power di tre anni fa del Ministero per lo Sviluppo Economico, all’epoca guidato da Luigi Di Maio, oggi agli Esteri.  Il documento costituisce la relazione sull’attuazione degli strumenti sicuri 5G nell’UE. Il suo obiettivo principale è quello di fornire una panoramica dello stato di attuazione del processo di adozione degli strumenti in corso da parte degli Stati membri a partire dal giugno 2020, elaborata e concordata dal gruppo di cooperazione NSI, con il sostegno della Commissione e dell’ENISA.  Il Nis Cooperation Group si occupa di garantire la cooperazione e lo scambio di informazioni tra i Paesi membri dell’Unione europea sulla sicurezza informatica e lo studio condotto riporta significativi progressi compiuti dai singoli Stati membri in materia di sicurezza cibernetica e in particolare in riferimento alla catena di fornitura del 5G.  Ciononostante, resta chiara la necessità di accelerare gli interventi normativi in Ue su varie aree, tra cui un abbassamento della dipendenza dai fornitori considerati ad “alto rischio”, una maggiore diversificazione, e screening degli investimenti esteri diretti). “Ai sensi del Golden Power il governo riceve notifiche relative all’utilizzo di apparecchiature o servizi da parte degli operatori per la distribuzione del 5G ogni qualvolta che il servizio è fornito da fornitori extra-UE. Un gruppo di coordinamento interministeriale consiglia al governo l’opportunità di porre il veto sul contratto (basato su un’analisi tecnica) o l’imposizione di misure di sicurezza”, si legge nel report.</p>
<h2>Ministro Pisano spinge sul 5G, “passiamo dalla sperimentazioni alla commercializzazione”</h2>
<p>Il 5G, la rete mobile di ultima generazione, è pronto per il mercato, tanto che la Ministra dell’Innovazione, Paola Pisano, spinge: “Dobbiamo passare dalle sperimentazioni alla commercializzazioni”. La fase di sperimentazione, infatti, è terminata, i test sono stati ultimati e sono già passati 5 anni dal debutto della nuova tecnologia in cinque città pilota (Torino, L’Aquila, Bari-Matera, Prato e Milano). La nuova tecnologia permetterebbe implementazioni importanti non solo per gli smartphone, ma anche in campi come l’industria, l’economia, il turismo e l’agricoltura. Tutti settori che potranno sfruttare il 5G per essere più competitivi anche a livello internazionale. I test hanno dato ottimi risultati, tanto che Pisano aveva commentato soddisfatta:</p>
<center>“Siamo andati molto bene”.</center>
<p>È necessario comprendere che questo tipo di trasformazione permetterà il rilancio del Paese (infatti spingerebbe il Pil di 80 miliardi di euro) soprattutto dopo la conferma della totale assenza di pericoli per la salute, assicurata anche dalla Ministra. Dagli studi a disposizione emerge che il 5G “non ha impatti negativi sulla salute dei cittadini”, ribadisce la titolare dell’Innovazione. Anzi rispetto alla versione precedente (il 4G) può essere anche “meno impattante”. Infatti, la nuova rete si arriva su necessità, va dove serve, mentre la ‘vecchia’ è più dispendiosa a livello di onde, “irradia in modo diffuso”, chiarisce la Ministra.  In tempi recenti, proprio durante il lockdown, ci sono stati più di 500 Comuni in cui sono state emesse ordinanze impeditive delle realizzazioni di reti radio-mobili 5G ma anche 4G. Da qui la norma inserita nel decreto Semplificazioni per vietare ai primi cittadini di mettere limitazioni.  Luigi Gubitosi, parlando come vicepresidente per il digitale di Confindustria, definisce “piuttosto fantasiose” le ipotesi sui diversi effetti del 5G rispetto alle altre tecnologie. E avverte: “abbiamo i limiti elettromagnetici più bassi d’Europa, il 5G è necessario. Altrimenti nel giro di un paio di anni rischiamo di avere delle congestioni”. Per Gubitosi però bisogna allargare lo sguardo oltre i confini nazionali, agendo in Ue.</p>
<h2>AGCOM: andare oltre il GDPR per cogliere le nuove sfide della big data economy</h2>
<h3>Intervento del Commissario dell’Autorità per le Garanzie nelle Comunicazioni, Antonio Martusciello.</h3>
<p> «Nell’era della Big data economy, la protezione della vita privata non può essere merce di scambio. In questo senso il GDPR, il Regolamento europeo sulla protezione dei dati personali, restituisce all’individuo il diritto al controllo sulle informazioni che lo riguardano, offre certezza giuridica e armonizzazione dei sistemi di tutela a livello europeo». Tuttavia a poco meno di un anno dalla sua entrata in vigore, «occorre già interrogarsi sul futuro». Lo ha detto il Commissario dell’Autorità per le Garanzie nelle Comunicazioni, Antonio Martusciello, intervenendo alla presentazione del numero monografico della Rivista Diritto ed Economia dei Mezzi di Comunicazione “Il Regolamento europeo 679/2016: lo stato di attuazione”.</p>
<p>«Su alcune materie, come ad esempio l’esercizio del diritto di portabilità dei dati,  è necessario che le autorità di regolamentazione di settore e di controllo intervengano per meglio definire le modalità di attuazione delle norme poste dal GDPR, collaborando con gli operatori», ha rilevato Martusciello. Inoltre, «non si possono trascurare i rischi, connessi all’utilizzo dei sistemi di Big Data Analysis, di forme massive di profilazione dei comportamenti singoli e collettivi sul godimento dei diritti e delle libertà fondamentali delle persone».</p>
<p>Per questo, secondo il Commissario, «occorre sviluppare un sistema di regolazione che vada oltre l’attuale nozione di dati personali, per ricomprendere anche i dati inseriti tramite algoritmi di apprendimento automatico». Inoltre, non si può altresì ignorare l’interrelazione tra protezione dei dati e disciplina della cybersecurity, in un’epoca che vede la nascita di una nuova generazione di reti di comunicazione elettronica, le reti 5G.</p>
<p>«Deve essere promosso – ha concluso Martusciello – un approccio trasversale e multidisciplinare da parte delle istituzioni e delle autorità di controllo e di regolamentazione di settore, da un lato nel guidare e vigilare sull’attuazione del Regolamento, dall’altro nell’adeguare la regolamentazione alla incessante evoluzione delle tecnologie e dei processi della società digitale».</p>
<p><a href="5g.html">Avanti</a></p>
<p><a href="index.html">Torna alla Home</a></p>
</body>
